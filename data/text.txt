Onderstaande Tabel toont  de ontwikkeling van het aantal misdrijven per 1000 inwoners in Nederland tussen 2010-2022, gesorteerd op alfabetische volgorde. Er is gekozen voor het aantal misdrijven per 1000 inwoners omdat dit een eerlijke vergelijking tussen gemeenten met uiteenlopende bewonersaantallen mogelijk maakt. Steden met meer inwoners  hebben over het algemeen ook meer criminaliteit in absolute zin. De laatste kolom toont   het verschil tussen de eerst beschikbare meting  en de laatste meting (2022). Er is niet altijd een meting beschikbaar vanaf 2010 aangezien de afgelopen jaren veel gemeenten zijn gecentraliseerd, kleinere gemeenten zijn samengevoegd  om grotere gemeenten te vormen. Wanneer er geen gegevens vanaf 2010 beschikbaar zijn wordt het verschil berekend vanaf het eerst beschikbare jaar.

Wanneer de tabel wordt gesorteerd op de kolom "Verschil" worden de gemeenten met de grootste daling in criminaliteit zichtbaar. De gemeente met de grootste daling sinds 2010 is Maastricht (-58.3), hier is het aantal misdrijven gedaald van 124.2 misdrijven per 1000 inwoners naar 65.9, een totale daling van 58.3. Op de tweede plaats staat Terschelling met een daling van 80 naar 31.2. Dat Terschelling zo'n sterke daling had is opvallend, de meeste van de gemeenten met een sterke daling zijn juist grotere gemeenten met veel inwoners. Het lijkt erop dat in grotere gemeenten meer criminaliteit is en deze gemeenten daarom ruimte hadden voor een sterke daling in criminaliteit. Dit beeld wordt bevestigd als wordt gesorteerd op het jaar 2022. Amsterdam (86.8) en Rotterdam (81.2) springen er bovenuit met hoge criminaliteitscijfers.Ook verder op de lijst staan vooral veel provinciale hoofdsteden en grote steden. 

$

#### Misdrijven en Populatie

Het verband tussen populatie en het aantal misdrijven per 1000 inwoners wordt verder zichtbaar met behulp van een spreidingsdiagram. Op  de x-as is het aantal inwoners afgezet tegen de hoeveelheid misdaad per 1000 inwoners op de y-as. De frequentie misdrijven bij lagere bevolkingsaantallen concentreert bij lagere aantallen misdrijven met enkele uitschieters naar boven. Naarmate de inwonersaantallen hoger worden stijgt de frequentie misdrijven mee. Het lijkt dus alsof grotere gemeenten inderdaad niet alleen in absolute cijfers meer misdaad hebben  maar ook in relatieve cijfers.

$

#### Geregistreerde Misdrijven

In onderstaande figuren is de ontwikkeling van misdaad in Nederland gevisualiseerd per categorie. Hierbij is gebruik gemaakt van een basisjaaranalyse, de trends per categorie worden weergegeven  als percentage ten opzichte van een basisjaar. Verschillende categorieen misdrijven lopen sterk uiteen in hun absolute aantallen wat een onderlinge vergelijking lastig maakt. Met behulp van een basisjaaranalyse worden verschillende soorten misdrijven op dezelfde schaal geplaatst, hierdoor kunnen zij makkelijker onderling vergeleken en gevisualiseerd worden. Als voorbeeld, in 2022 was het aantal Vermogensmisdrijven op 62.7% van het aantal in 2010, daarmee is het aantal vermogensmisdrijven dus gedaald met 37.3%. 

De lijngrafiek rechts toont dat het totale aantal Misdrijven aanzienlijk gedaald is tussen 2010 en 2022, in 2022 is het totale aantal misdrijven gedaald naar 67.1% ten opzichte van 2010. Misdrijven die vallen onder de categorie Vernielingen, misdrijven tegen openbare orde/gezag zijn tussen 2010 en 2022 het sterkst gedaald met in totaal 43 procent. Ook de meeste andere soorten misdrijven zijn in dezelfde periode flink gedaald. Vuurwapenmisdrijven komen juist vaker voor. Hoewel tot 2017 Vuurwapenmisdrijven steeds minder vaak voorkwamen is er sinds dat jaar juist elk jaar een toename geweest, vuurwapenmisdrijven kwamen in 2022 zelfs 9.3% vaker voor dan in 2010. 

Ook het totale aantal misdrijven is sinds 2018 niet meer zo consistent aan het dalen als in eerdere jaren. Door de schuiver onderaan de grafieken naar basisjaar 2018 te verplaatsen wordt de ontwikkeling van criminaliteit in Nederland sinds 2018 zichtbaar. Het totale aantal misdrijven is sinds dit jaar gaan schommelen en is in deze periode in totaal zelfs met 2.5% gestegen. Het aantal vernielingen en misdrijven tegen de openbare orde en gezag is toegenomen met 13.1%, verkeersmisdrijven komen 16.6% vaker voor en de hoeveelheid vuurwapenmisdrijven is zelfs met 29.9% toegenomen sinds 2018. 

$

#### Opgehelderde Misdrijven

Onderstaande grafieken tonen de ontwikkeling van de hoeveelheid opgehelderde misdrijven. Een misdrijf wordt als opgehelderd beschouwd wanneer minstens een verdachte is geregistreerd. Tussen 2021 en 2022 valt een flinke daling in het aantal opgehelderde misdrijven waar te nemen, zeker voor zwaardere misdrijven zoals drugsmisdrijven, vuurwapenmisdrijven en gewelds- en seksuele misdrijven. Het is echter goed mogelijk dat onderzoeken voor deze categorieen langer duren. Om toch een analyse te kunnen maken van het aantal opgehelderde misdrijven wordt hierom gekeken naar de periode 2010-2021. In de vorige paragraaf is beschreven dat het totale aantal geregistreerde misdrijven sinds 2010 gedaald is, als gevolg hiervan zijn er minder misdrijven om op te helderen en is het totale aantal opgehelderde misdrijven ook gedaald. Om toch een beeld te krijgen van de effectiviteit in het oplossen van misdrijven tonen onderstaande grafieken daarom  de relatieve hoeveelheden van opgeloste misdrijven uitgedrukt in procenten. Door te kijken naar de relatieve aantallen wordt zichtbaar of de politie meer succes gekregen heeft met het oplossen van misdrijven, bijvoorbeeld omdat ze door de dalende hoeveelheid criminaliteit meer tijd en middelen over hebben voor onderzoek. 

Aan de hand van de cijfers blijkt dat hier echter geen sprake van is. Het totale aantal opgehelderde misdrijven is tussen 2010 en 2021 licht gedaald van 27.6% naar 27.4%, een daling van 0.2%. Alleen misdrijven in de categorieen 'Vernielingen en misdrijven tegen openbare orde en gezag' en Misdrijven overige wetten worden relatief vaker opgelost dan in 2010. Tegelijkertijd valt een aanzienlijke daling waar te nemen in het aantal opgeloste gewelds- en seksuele misdrijven (-16.4%) en overige misdrijven in het Wetboek van Strafrecht (-12.9%). Ook Verkeersmisdrijven (-5,2%), Drugsmisdrijven (-1.8%) en Vuurwapenmisdrijven (-0.9%) worden sinds 2010 minder vaak opgehelderd. Vooral de daling in het aantal opgehelderde Gewelds- en seksuele misdrijven is zorgwekkend, zeker gezien de ernst van deze categorie misdrijven. Sinds 2010 is er een consistente daling te zien waarbij er elk jaar minder misdrijven in deze categorie worden opgehelderd dan in het jaar ervoor.
